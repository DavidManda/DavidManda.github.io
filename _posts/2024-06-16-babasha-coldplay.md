---
layout: post
title: "Babasha, Coldplay și rușinea românilor"
author: "David Manda"
categories: article
tags: [politics]
image: babasha-coldplay.webp
duration: 2
---

Vreau să vă vorbesc astăzi despre cum empatia și rușinea sunt o combinație dezastruoasă.

Apariția lui Babasha pe scena Coldplay a trezit o discuție națională despre rasism. Tânărul artist a fost huiduit în timp ce interpreta maneaua sa “Păi naa”. Mai tot internetul a sărit în apărarea sa, cu cele mai bune intenții: empatie pentru tânărul artist și denunțare a rasismului. Deci unde e problema?

<figure>
  <img src="/assets/img/babasha-coldplay.webp" alt="drawing" height=500/>
</figure>

Problema este că noi romănii suntem prea dornici să ne învinovățim. Cea mai comună reacție a fost “Românii s-au făcut de rușine în fața trupei Coldplay, îmi e rușine să fiu român”. Această rușine ne este o trăsătură națională, iar în acest moment ne face să ne însușim o problemă pe care NU o avem.

Narativul acestor zile este că manelele sunt respinse de români datorită rasismului împotriva romilor. Chiar asta ne este experiența? Nu. Manelele sunt probabil punctul cultural de convergență al romănilor și romilor. Sunt extrem de apreciate și ascultate. Până la urmă, Babasha a fost selectat pentru că era în trending...nu? Rasismul este o problemă reală în românia. Dar manelele NU sunt frontiera acestei probleme. O acceptare mai largă a manelelor nu va rezolva problema rasismului în niciun fel.

Acesta este lucrul pe care Chris Martin, solistul Coldplay, nu l-a înțeles. Intenția lui a fost una bună, dar implementată greșit. Pur și simplu nu înțelege care este cultura muzicală în România și a ales să promoveze fix genul muzical care nu are nevoie de promovare. Cred că publicul a simțit asta și s-a simțit insultat. Cred că multe dintre huiduituri de aici au venit. Sunt absolut convins că dacă pe scenă ar fi urcat o formație de taraf, reacția publicului ar fi fost cu totul alta. Cum știu asta? În ziua 2 de concert, Chris Martin a introdus momentul lui Babasha cu mai multă umilință. Reacția publicului? Una pozitivă. Au aplaudat și nu au huiduit ca în prima seară.

Totuși nimeni nu pare să pună la îndoială decizia lui Chris Martin. Preferăm să ne simțim rușinați în fața lui. De fapt, el e cel care ar trebui să simtă rușine. Și-a dezamăgit fanii. A venit nepregătit, a ales o melodie slabă, ridicată direct din trending, fără să depună efortul de a înțelege ce au nevoie românii și romii la olaltă. Și toate astea sub mesajul “Hai să vă arăt ce muzică fenomenală aveți în România pe care nu o apreciați cum se cuvine”. O apreciem. Poate prea mult. Mulțumim. Data viitoare fă-ți tema mai bine.

Pe scurt: Ne-a scos profesorul la tablă și ne-a pus o întrebare greșită. Am obiectat, dar colegii speriați și rușinați ne-au criticat tot pe noi. Nu pe profesor. E vremea deci să fim mai solidari, mai încrezători și să realizăm că de fapt, profesorul e și el unul dintre studenți. Așa că îl invităm respectuos să-și găsească un loc în bancă, lângă noi.
